# PIERNICZKI

Ciasto na pierniczki może leżeć krócej lub dłużej. Zdarzyło mi się piec pierniczki z ciasta, które leżakowało kilka dni i z takiego które miało 12 miesięcy. W obu przypadkach były znakomite.

## Składniki

* [ ] 1 kg mąki
* [ ] 1/2kg cukru
* [ ] 200g margaryny
* [ ] 1/2kg miodu
* [ ] 3 jaja
* [ ] 2 torebki przyprawy piernikowej
* [ ] 1/2 paczki proszku do pieczenia
* [ ] 1 łyżeczka sody

Jaja ubijamy z cukrem, aż cukier się rozpuści. Można je ubić na parze - będzie szybciej: miskę z jajkami i cukrem wkładamy do garnka z gorącą wodą i ubijamy mikserem.

Do garnka wkładamy miód i gotujemy na małym ogniu do rozpuszczenia. Dodajemy margarynę i przyprawę piernikową, dobrze mieszamy, zdejmujemy z ognia i odstawiamy żeby przestygło.

Mąkę wsypujemy do dużej miski, dodajemy proszek do pieczenia, wlewamy ubite jaja i ostudzony miód z tłuszczem. Sodę rozpuszczamy w łyżce wody, dodajemy do mąki. Wszystko razem mieszamy i zagniatamy na gładkie ciasto. 

Czystą miskę wysypujemy mąką, wkładamy ciasto, przykrywamy ściereczką i odstawiamy do chłodnego miejsca (najlepiej do lodówki).

Piekarnik nagrzewamy do 180°C. Odcinamy małe kawałki ciasta i bardzo cienko wałkujemy. Wykrawamy pierniczki foremkami i układamy na blachach wyłożonych papierem do pieczenia. Pieczemy około 10 min. Po ostudzeniu możemy je dekorować lub nie. 

Po zapakowaniu do metalowych, szczelnych puszek pierniczki mogą leżeć nawet do przyszłych świąt.