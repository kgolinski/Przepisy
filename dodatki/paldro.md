# Paluchy drożdżowe

Przepis na paluchy znalazłam w "Kuchni domowej...". Skoro już mam książki kucharskie, to trzeba też z nich korzystać ;) a nie tylko podziwiać na półce :D

## Składniki
25 g drożdży
150 ml wody
2 łyżki oleju
1/2 łyżeczki soli
1 łyżeczka cukru
1 jajko
400 g mąki pszennej
mleko do posmarowania paluchów

Przygotowanie:
W misce średniej wielkości rozkruszyć drożdże. Zalać je ciepłą wodą o temperaturze 37 stopni (prawie jak temperatura ludzkiego ciała) i mieszać do ich całkowitego rozpuszczenia. Dodać olej, sól, cukier, jajko i prawie całą potrzebną mąkę (trochę zostawić na później do ugniatania ciasta).
Ciasto wyrabiać ręcznie do chwili, gdy stanie się gładkie i elastyczne (będzie odchodziło od ścianek miski). Miskę z wyrobionym ciastem przykryć ściereczką i odstawić do wyrośnięcia w ciepłe miejsce na 30 minut (z dala od przeciągów).
Przygotować blachę do pieczenia paluchów - rozłożyć na niej papier do pieczenia lub matę silikonową albo nasmarować ją tłuszczem.
Wyrośnięte ciasto wyciągnąć z miski, wyłożyć na stolnicy/macie silikonowej, dodać do niego trochę odłożonej wcześniej mąki i chwilę ugniatać. Następnie odrywać kawałki ciasta i formować z nich cienkie* wałeczki o długości około 20-25 cm (tak, by zmieściły się na blasze piekarnika). Uformowane paluchy układać na blasze w kilkucentymetrowych odległościach od siebie i pozostawić na jakieś 15 minut do wyrośnięcia.
Wyrośnięte paluchy nasmarować mlekiem przy użyciu pędzelka. Posypać je solą lub ulubionymi ziołami. Piec w temperaturze 180 stopni przez około 20 minut (jeśli paluchy są bardzo cienkie to krócej), aż ładnie się zarumienią. Upieczone paluchy układać do wystygnięcia na kratce do pieczenia.
Do posypania paluchów można użyć soli, zioła prowansalskie, paprykę, czosnek. Można też użyć startego żółtego sera.