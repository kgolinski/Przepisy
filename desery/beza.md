# Tort bezowy

## Składniki:

### Blaty bezowe

* [ ] 250 g białek - z 6 średnich jaj lub 7 małych
* [ ] szczypta soli
* [ ] 300 g drobnego cukru
* [ ] 1 łyżeczka mąki ziemniaczanej - skrobi
* [ ] 1 łyżeczka octu - u mnie spirytusowy

### Krem

* [ ] 400 ml śmietanki kremówki
* [ ] 250 g serka mascarpone
* [ ] 400 g ulubionych owoców: wiśni, malin itp.
* [ ] 1 łyżka cukru waniliowego
* [ ] 1 łyżka cukru pudru

Jak zrobić blaty bezowe:
Oddziel białka od żółtek. Białka umieść w dużej misce, zaś żółtka odłóż np. do upieczenia babki drożdżowej z rodzynkami.

Do białek dodaj szczyptę soli. Białka ubijaj mikserem zaczynając od mniejszych obrotów miksera i stopniowo zwiększaj. Białka ubijaj nie dłużej niż 3 minuty, by nie przebić pęcherzyków powietrza. Jeśli używasz winianu potasu, możesz go dodać, ale dopiero po około 1 minucie ubijania.

Zacznij dodawać cukier. Po każdej łyżce miksuj na najwyższych obrotach, do czasu aż cukier połączy się z pianą i całkowicie w niej rozpuści. Będzie to trwało około 1 minuty (na każdą łyżkę cukru).

Gdy dodasz już cały cukier, wlej ocet oraz dodaj mąkę ziemniaczaną. Miksuj już tylko chwilę. Powinna powstać gładka, gęsta i bardzo błyszcząca masa białkowa.

Przygotuj dwa kawałki papieru do pieczenia.  Używając talerza, spodu od tortownicy czy cyrkla odrysuj ołówkiem okrąg o średnicy 22 cm.

Jeśli Twój piekarnik posiada termoobieg:
Przygotuj dwie blachy wysuwane piekarnika. Na obu umieść arkusze papieru z odrysowanym okręgiem. (zwróć uwagą na to, czy obie blachy są tej samej grubości). Arkusze można lekko posmarować od spodu tłuszczem, by gładko przylegały do blachy.

Szpatułką nakładaj pianę na środek każdego okręgu. Równo rozprowadź pianę na całej powierzchni, aż do śladów ołówka. Powierzchnia nie musi być równa. Pofalowana wygląda potem ciekawiej. Blachy umieść w piekarniku nagrzanym do 150 stopni. Po 5 minutach zmniejsz temperaturę do 100 stopni i susz w tej temperaturze blaty przez kolejnych 90 minut.

Po wyłączeniu piekarnika, blaty dosuaszaj jeszcze w środku pieca przez min. 4 godziny. Gdy już całkowicie ostygną możesz je delikatnie przykryć. Ja używam do tego zwykłych torebek sklepowych :-)

Jeśli Twój piekarnik nie posiada termoobiegu:
Wówczas polecam postarać zmieścić oba blaty na jednej blaszce. W razie potrzeby zmniejsz średnicę okręgów. Nie będzie to miało wpływu na czas suszenia bez. Unikniesz wówczas suszenia bez pojedynczo. Byłoby to problematyczne, ponieważ wtedy musisz podzielić składniki na pół. Drugą porcję ubić na sztywno na chwilę przed kolejnym suszeniem, a piana nie może tak długo czekać w kolejce do piekarnika.

Jak usuwać z blatów papier do pieczenia?
Blaty zdejmuj z papieru dopiero w momencie szykowania tortu. Ostrożnie umieść blat z papierem na jednej, rozłożonej dłoni. Przełóż go na drugą, do góry nogami. Wówczas papier wyląduje na górze. Powoli usuwaj go z bezowego spodu. Ponownie ostrożnie przewróć blat na "dobrą" stronę, na dłoń i delikatnie odłóż na np. tortownicę. Gotowy tort bezowy trzymaj w lodówce. Beza najlepiej smakuje od razu po wysuszeniu.

Krem
Aby przygotować krem, ubij śmietankę, dodaj mascarpone, cukier waniliowy i cukier puder.

Na ostudzony spód bezowy wyłóż krem, całość udekoruj świeżymi owocami.

## Rady

- Jajka powinny mieć temperaturę pokojową
- Przygotuj sobie wszystkie składniki, by leżały odmierzone na blacie roboczym w zasięgu ręki
- Najlepiej użyć czystej, suchej i wysokiej miski wykonanej ze szkła
- Białka powinny zostać idealnie oddzielone od żółtek, inaczej piana się nie ubije
- Do lekko ubitych już białek można również zamiast soli dodać szczyptę kwaśnego winianu potasu - Cream of tartar. Kwaśna sól również pomaga ubić i utrzymać sztywną pianę z białek.
- Beza uda się również, jeśli użyjesz cukru pudru. Unikamy tego jednak, by za szybko nie dodawać kolejnych porcji cukru
- Zamiast octu spirytusowego możesz użyć również octu jabłkowego, winnego lub soku z cytryny
- Blaty pod tort szykuj na dzień przed planowanym tortem
