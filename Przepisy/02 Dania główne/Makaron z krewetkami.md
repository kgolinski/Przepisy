## Składniki

- [ ] 12-16 krewetek
- [ ] 1 mała cukinia (ok. 250 g)
- [ ] 150 g makaronu tagliatelle
- [ ] 4 łyżki posiekanej natki pietruszki
- [ ] 6 łyżek śmietanki kremówki 30%
- [ ] 2 ząbki czosnku
- [ ] 6 łyżek białego wina
- [ ] 1 i 1/2 łyżki oliwy
- [ ] 2 łyżki masła
- [ ] 2 cząstki cytryny

## Przygotowanie

Krewetki oczyścić, umyć i osuszyć. Cukinię pokroić na plastry i przekroić je na połówki. Natkę posiekać, czosnek zetrzeć na tarce. Makaron ugotować al dente, odcedzić zachowując trochę wody z makaronu.

Rozgrzać patelnię z oliwą i startym czosnkiem, lekko go podsmażyć, dodać cukinię i mieszając smażyć przez ok. 5 minut aż zmięknie i zacznie się ładnie rumienić. Wówczas dodać łyżkę masła, sól i smażyć jeszcze przez ok. 2 - 3 minuty co chwilę mieszając.

Przesunąć cukinię na brzeg patelni, w wolne miejsce włożyć drugą łyżkę masła oraz krewetki, doprawić je solą i smażyć po pół minuty z każdej strony na większym ogniu.

Dodać natkę pietruszki, wymieszać wszystkie składniki na patelni i chwilę razem podsmażać. Wlać wino i odparować na większym ogniu.

Wlać śmietankę kremówkę, dodać makaron oraz kilka łyżek wody z makaronu. Wymieszać i zagotować. Odstawić z ognia gdy sos będzie gęsty. Podawać z cząstką cytryny.
