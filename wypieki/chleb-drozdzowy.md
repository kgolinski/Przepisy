# Chleb drożdzowy

## Składniki

* [ ] 400g (3 szkl.) mąki (najlepiej typ 650, o zawartości białka min 10g, ale może to być też zwykła mąka lub maka orkiszowa biała)
* [ ] 330g (1,5 szkl.) wody
* [ ] 8g (1,25 łyżeczki) soli
* [ ] 1g (0,25 łyżeczki) drożdży instant

To jest cudownie prosty sposób na przygotowanie domowego chleba.  Ważne jest naczynie w jakim chleb będzie się piekł, który nagrzewamy wcześniej - najlepiej, gdyby był to żeliwny garnek, który szybko odda ciepło ciastu chlebowemu, ale może to być również garnek metalowy z przykrywką, która nadaje się do pieca. Piekarnik wraz z naczyniem do pieczenia nagrzewamy do 270°C, a po wstawieniu chleba od razu obniżamy temperaturę do 230°C.

### ETAP I

Mąkę przesiej do miski, dodaj drożdże i sól, wymieszaj. Wlej wodę i krótko zamieszaj łyżką lub ręką, by wszystko się połączyło. Miskę nakryj folią i  odstaw na 12 do 18 godzin do wyrastania w temperaturze pokojowej.

### ETAP II

Po 12-18 godzinach ciasto wyłóż na mocno omączony blat i lekko je rozpłaszcz nadając kształt prostokąta. Odgazuj ciasto chlebowe składając je na 3 a potem znów na 3 i lekko je naciskaj dłońmi. Ułóż na ściereczce mocno posypanej mąką/otrębami/sezamem/makiem - złączeniem do dołu. Włóż ściereczkę z ciastem z powrotem do miski , lekko przykryj i pozostaw do wyrośnięcia  jeszcze na ok. 2 godziny lub aż ciasto zwiększy objętość drukrotnie.

### ETAP III

Do pustego piekarnika wstaw garnek, w którym będziesz piec chleb (wraz z pokrywką) i rozgrzej piekarnik do 270°C. Garnek powinien nagrzewać się ok 30min.
Ciasto chlebowe odwiń, przełóż do gorącego naczynia, przykryj pokrywką i wstaw do pieca. Od razu obniż temperaturę do 230°C. Piecz 30 minut, zdejmuj pokrywkę i dopiekaj jeszcze ok. 10-15 minut. Chleb wyjmij z garnka i studź na kratce.
