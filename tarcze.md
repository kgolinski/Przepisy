#BEZGLUTENOWA TARTA CZEKOLADOWA

Składniki:

* 1 szklanka orzechów laskowych
* 1 szklanka orzechów arachidowych lub dowolnych innych orzechów lub pestek
* 1 łyżka kakao
* 1/2 szklanki daktyli, namoczonych przez pół godziny w ciepłej wodzie
* ewentualnie 1-2 łyżki wody
* szczypta soli morskiej
* 1/2 szklanki kaszy jaglanej, sparzonej wrzątkiem
* 3 szklanki mleka roślinnego, np. laskowego
* 1/4 szklanki brązowego cukru
* 100 g gorzkiej czekolady
* 3 łyżki delikatnego oleju
* szczypta soli
* oraz jeden dojrzały banan i kilka kropli soku z cytryny (zamiast bananów wierzch ciasta możecie posypać startą gorzką czekoladą, szczyptą chili lub soli morskiej)

Przygotowanie:

1. _Krem:_ Do rondelka z grubym dnem wsypać kaszę, brązowy cukier, olej, szczyptę soli i wszystko zalać mlekiem. Gotować na małym ogniu przez około 20 - 25 minut co jakiś czas mieszając. 
2. _Spód:_ W międzyczasie do pojemnika blendera wsypać obydwa rodzaje orzechów, kakao i szczyptę soli. Wszystko miksować przez około 30-45 sekund na mąkę (ja użyłam Thermomixa, obroty 7, czas 5 sekund), następnie odsączyć daktyle i dodać je do orzechów. Wszystko zmiksować razem na wysokich obrotach blendera na kleistą masę - ściśnięta w pięści powinna zachować jej kształt. Jeśli masa się kruszy dodać jeszcze 1 lub 2 łyżki wody i zmiksować ponownie. 
3. Formę na tartę wyłożyć papierem do pieczenia a następnie wyłożyć spód i brzegi formy masą orzechową. Jeśli masy będzie za dużo, można utoczyć z niej trufle takie jak w tym przepisie. Foremkę odstawić do lodówki. 
4. Kiedy kasza wchłonie większość mleka i będzie bardzo miękka, zdjąć ją z ognia i zmiksować ręcznym blenderem na gęsty, gładki budyń. Dodać czekoladę połamaną w kostki i wmieszać ją w budyń do momentu, aż nie zmieni się w gęsty, lśniący krem.
5. Czekoladowy krem wylać na spód i od razu udekorować plasterkami banana, delikatnie wciskając je w krem i skrapiając sokiem z cytryny. Odstawić do wystudzenia, następnie schłodzić w lodówce przez przynajmniej godzinę.