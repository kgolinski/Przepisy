# Ciasto na Pizzę

## Składniki (na 4 pizze śr. 35cm)

* [ ] 795g mąki – ja używam włoskiej mąki tipo 00, zawartość białka 11,6%*
* [ ] 495g wody
* [ ] 3,5g drożdży suchych (1 płaska łyżeczka – 5ml)
* [ ] 15,5g soli
* [ ] 8g cukru
* [ ] 12ml oliwy z oliwek

## Przygotowanie

Do misy robota planetarnego wlewamy wodę w temperaturze pokojowej – ani ciepłą, ani zimną – 23-25⁰C będzie akurat. Nie potrzebujemy przyspieszać pracy drożdżom, ale chcemy im też oszczędzić szoku termicznego. W osobnej misce mieszamy mąkę z drożdżami i cukrem. Tą mieszankę wsypujemy do wody i zagniatamy ciasto do czasu, aż mąka wchłonie całą wodę. Dopiero w tym momencie wlewamy do misy miksera dodajemy sól i oliwę, ciasto wyrabiamy przez 7-8 minut na niskich obrotach
Wyrabianie rozciąga pasma glutenu w nawodnionej mące i grzeje ciasto – gdy skończycie je wyrabiać, powinno mieć w środku temperaturę około 23-26⁰C (nie musicie sprawdzać, po 8 minutach na pewno będzie oscylować w tych granicach). Ciasto przekładamy do dużego zamykanego pudełka, które wcześniej wysmarowaliśmy oliwą i na 1,5-2 godziny zostawiamy na blacie żeby drożdże ruszyły. Po tym czasie wkładamy ciasto do lodówki.
Po wybranym czasie fermentacji ciasto wyjmujemy w pudełku na blat i dajemy mu godzinę- dwie na nabranie temperatury otoczenia (w tym czasie można już rozgrzać piekarnik, naszykować pomidorowy sos i ulubione dodatki).
Wyjmujemy ciasto z pudełka na podsypany mąką blat, dzielimy na równe porcje, starając się o nie odgazować i formujemy. Pamiętajcie, że pizzy nie wałkujemy – kulę ciasta można ‘otworzyć ‘na kilka sposobów – tutaj na filmie zobaczycie mój ulubiony sposób.
Na początek może Wam się wydać skomplikowany, ale to sekwencja prostych ruchów, która pozwala uzyskać naprawdę cieniutki i okrągły placek ciasta z niskim i lekko puszystym rantem. Sprawdza się i przy małych (do 30cm) i przy dużych plackach ciasta (45-50cm). Film pokazuje jak uformować ciasto i jednocześnie go nie odgazować. To samo u mnie na zdjęciach (jak zawsze – zdjęcia się powiększają).

## Pieczenie

Nie korzystam od długiego czasu z kamienia do pizzy – pękł, przepadł, póki co na nowy nie mam  miejsca ani ochoty (czekam na ten moment, jak będę wreszcie miała miejsce na piec chlebowy). Poza tym kamień był mocno upierdliwy – wymagał długiego nagrzewania. Teraz nagrzewam stalową blachę z wyposażenia piekarnika, wieszając ją na najniższym poziomie pieca – dobrze rozgrzana blacha stalowa (podgrzewana minimum 20 minut), tak samo jak kamień sprawia, że woda z ciasta szybko odparowuje i na cieście tworzy się chrupka skórka. Kamień naprawdę nie jest niezbędny!
Do pieczenia tej pizzy piekarnik z blachą na najniższym poziomie rozgrzewam do 230⁰C, po osiągnięciu tej temperatury daję mu 20-30 minut pochodzić „na pusto”. Nie włączajcie termoobiegu bo wysuszy pizzę! Dopiero po naprawdę mocnym nagrzaniu wnętrza pieca i blachy gotowa pizza ląduje na blasze.
Piekę ją w zależności od użytych składników nadzienia przez 4,5 do 6minut, na ostatnie 30-50 sekund przekładam blachę pod górną grzałkę, do momentu ciemnych kropek pokazujących się na serze i lekkiego zrumienienia (bez pieca chlebowego ta pizza zawsze będzie bladzioszkiem, no, chyba że ją spalicie).

### Uwagi

W przepisie ważna jest kolejność umieszczania składników w misie miksera – najpierw woda, potem mąka. Robot w tym wypadku zagarnia mąkę do wody, nie na odwrót. W odwrotnej sytuacji, gdy najpierw wsypiemy mąkę a potem wlejemy do niej wodę, robot zużywa więcej czasu na jej wmieszanie, a na dnie miski zostaje sucha mąka.  Mąka ma się jak najszybciej i jak najbardziej równomiernie uwodnić – dlatego robimy to w ten, a nie w inny sposób.
Ciasto rozciągajcie na dłoniach nisko nad blatem, niech Was nie kusi majtanie nim nad głową – chyba ze chcecie się mocno przypudrować albo macie już papiery na pizzermana.
Cienkie ciasto nie lubi nadmiaru sosów i bardzo gęsto rozłożonych dodatków, które puszczają wodę lub dużo tłuszczu – to ciasto nie rośnie, nie utrzyma dużego ciężaru, a od zbyt dużej ilości płynów szybko namoknie, zmięknie i może się zwyczajnie nie dopiec albo rozerwać przy wkładaniu albo wyjmowaniu z pieca.
Po uformowaniu placka posypcie łopatę lub powierzchnię na którą placek odkładacie cienką warstwą semoliny albo grubiej zmielonej mąki kukurydzianej, która zapobiegnie przywieraniu ciasta i ułatwi zsuwanie go bezpośrednio na rozgrzaną blachę. Przed nakładaniem sosu i składników jeszcze raz sprawdźcie, czy ciasto przesuwa się gładko po łopacie – później nie będzie opcji żeby je odkleić.
Do tej pizzy dobrze jest użyć wstępnie obrobionych składników – podsmażonego boczku lub bekonu, podsmażonych na rumiano pieczarek. Jeśli używacie składników surowych – kroimy je jak najcieniej, tak żeby zdążyły się upiec razem z ciastem.
Jeśli chcecie robić tą pizzę z mięsem pamiętajcie o naprawdę krótkim czasie pieczenia i nie kładźcie na nią surowego drobiu albo wieprzowiny – tylko wcześniej przygotowane: usmażone , upieczone lub ugotowane. Z surowego mięsa na tą pizzę nadaje się jedynie wołowina, np. antrykot, łata lub polędwica, cienkie plastry surowego łososia albo krewetki.
Surowe wędliny i świeże zioła (u mnie na zdjęciach to prosciutto i bazylia) kładziemy dopiero po upieczeniu pizzy.
Nie używajcie raczej sera typu light i tartej mozzarelli – jeśli już, dobrze ją schłodźcie i nałóżcie na sos zaraz przed włożeniem pizzy do pieca – oba te sery mają tendencję do przypalania się.
Nie pieczcie pizzy na folii aluminiowej bo jej nie odkleicie. Nie pieczcie jej też na papierze do pieczenia – najbardziej odporny jakiego używam znosi temperaturę do 220⁰C – to za mało. Pieczemy pizzę bezpośrednio na rozgrzanej blasze (a szczęściarze –w piecu chlebowym).
Dla dociekliwych – piekarskie proporcje tego ciasta: 62% uwodnienia, 0,4% drożdży, 1,5% sól, 1,5% oleju i 1% cukru